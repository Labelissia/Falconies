---
layout: layouts/article.njk
title: Pobřeží růžové žuly
caption: Tisíce tvarů a barev, které probouzejí fantazii.
perex: Pokud jste vášnivými fotografy a libujete si navíc v zajímavých přírodních tvarech, nechejte si na návštěvu této nádherné oblasti opravdu hodně, hodně času. Na tomto více než třicetikilometrovém úseku Bretaňského pobřeží nenajdete nefotogenické místo.
foto: main_medium.jpg
alt: Výhled na Španělské město Ribadesella
tags: ['article', 'spanelsko', 'cestovani' , 'pobrezi', 'priroda']
---

Pokud jste vášnivými fotografy a libujete si navíc v zajímavých přírodních tvarech, nechejte si na návštěvu této nádherné oblasti opravdu hodně, hodně času. Na tomto více než třicetikilometrovém úseku Bretaňského pobřeží nenajdete nefotogenické místo.

Z azurové hladiny zde vystupují žulové masivy v těch nejroztodivnějších formách a díky svému růžovému nádechu si toto místo plně zaslouží svůj název Côte de granite rose (Pobřeží růžové žuly). Naleznete jej v severní Bretani ve Francii a rozkládá se od Plestin- les-Gréves až po Lounnec včetně Trégastel. Růžový nádech žuly, který je zvláště působivý v zapadajícím slunci, je velmi vzácný. Existují pouze další dvě místa na zemi, kde se takto zbarvená žula nachází - v Číně a na Korsice.

Nejnavštěvovanějším a zároveň jedním z nejfotografovanějších míst je jednoznačně maják v Ploumanac´h. Jeho oficiální název je Mean Ruz Lighthouse a jeho současná podoba pochází z roku 1946, nicméně původní maják zde stál již v roce 1860. Materiál na jeho stavbu samozřejmě pochází z místního pobřeží, díky čemuž nádherně dotváří kamennou scenerii a na fotkách vypadá opravdu nádherně.

Jetsliže patříte k náruživým chodcům, určitě prozkoumejte místní pobřežní trasu GR 34, známou pod názvem  Sentier des douaniers (Stezka celníků), po které se můžete toulat stovky kilometrů a objevovat jak nádherné výhledy, tak staré kamenné domky v minulosti využívané celníky. 

I milovníci fauny si přijdou na své. Oblast patří do přírodní rezervace Sept-Îles, “Sedm ostrovů a jak jste již dle názvu mohli uhodnout, jedná se o souostroví sedmi ostrovů, které jsou domovem pro jednu z největších kolonií mořských ptáků, jako jsou papuchalkové, ganneti nebo kormoráni.

Za nás musíme říct, že Pobřeží růžové žuly patří mezi jedno z nejhezčích míst, na kterých jsme kdy byli a rozhodně stojí za prozkoumání. 
