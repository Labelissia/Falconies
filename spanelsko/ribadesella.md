---
layout: layouts/article.njk
title: Ribadesella
caption: Letovisko s dlouhou pláží na pozadí hor a skvělé místo pro relaxaci.
perex: Málokteré jiné místo ve Španělsku může nabídnout tak jedinečnou scenerii jako městečko Ribadesella nacházející se v Asturii u ústí řeky Sella. Na pozadí se tyčí vrcholky pohoří Picos de Europa, jehož svahy se postupně svažují k řece Selle, která dělí městečko na dvě velmi odlišné části a jejíž ústí je lemováno plážemi s bílým pískem.
foto: Ribadesella/main_middle.jpg
alt: Výhled na Španělské město Ribadesella
tags: spanelsko
---

Ve východní části města se nachází historické centrum města, kde naleznete jak čtvrť s obchůdky a četnými restauracemi, tak nejstarší čtvrť města Portiellu, která rozhodně stojí za bližší prozkoumání. Co ovšem nesmíte vynechat, je výstup k poustevně de Guía. Z tohoto místa se Vám naskytne neskutečný výhled a je jedno, kterým směrem se obrátíte. Uchvacující je jak pohled na oceán soupeřící s rozeklanými skálami, tak na ústí řeky Sella s nádhernou pláží Santa Marina a celé městečko Ribadesella zarámované vzdáleným pohořím. 

Na druhé straně ústí se nachází pláž Santa Marina a část města s luxusními rezidencemi a hotely. Počátek rozvoje této čtvrti můžeme vysledovat do roku 1907, o který se zasloužila markýza z Argüelles. Naleznete zde malebné vily, které vypadají, jako by právě vystoupili z nějaké pohádky a pláž se skvělým zázemím nabízí ideální místo pro relaxaci i sportovní vyžití.

V okolí města naleznete mnoho krásných míst, kam se vydat. Jestli se chcete kochat výhledy na moře a nechat se okouzlit divokou přírodou, vydejte se na procházku kolem “Los Acantilados del Infierno” neboli kolem Pekelných útesů. Pokud k procházce chcete přidat i trochu nahlédnutí do historie, objevte stezku po vodních mlýnech, která začíná kousek od Ribadeselly ve městě Cuevas del Agua. A v případě, že toužíte zabrousit do historie ještě dál, určitě nevynechejte jeskyni Tita Bustillo s prehistorickými malbami.

A jestliže jste milovníky moře, pláží a surfování, kromě pláže Santa Marina můžete okusit divokost i nádheru mořských přílivů a odlivů na blízké pláži La playa de Vega. Z druhé strany města je menší pláž playa de la Atalya, ke které se dostanete z malého parkovišťátka (43.463513, -5.055058) a přestože je poměrně kamenitá, má také své kouzlo. Navíc od ní můžete po útesu vystoupat na vrchol kopce, ze kterého je další krásný výhled na město na pozadí hor.

Některé z dalších tipů na výlet : park Malecón, hora Mofrechu, Jurské pobřeží, Sjezd řeky Sella, Sierra de Santianes a údolí Peme, jeskyně Tinganón, cesta podél řeky Guadamía a mnoho dalších.
